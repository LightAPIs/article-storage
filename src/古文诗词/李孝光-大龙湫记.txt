大德七年，秋八月，予尝从老先生来观大龙湫。苦雨积日夜，是日，大风起西北，始见日出。湫水方大，入谷未到五里余，闻大声转出谷中，从者心掉。望见西北立石，作人俯势，又如大楹；行过二百步，乃见更作两股相倚立；更进百数步，又如树大屏风。而其颠谽谺，犹蟹两螯，时一动摇，行者兀兀不可入。转缘南山趾稍北，回视如树圭。又折而入东崦，则仰见大水从天上堕地，不挂著四壁，或盘桓久不下，忽迸落如震霆。东岩趾有诺讵那庵，相去五六步，山风横射，水飞著人。走入庵避，余沫迸入屋，犹如暴雨至。水下捣大潭，轰然万人鼓也。人相持语，但见张口，不闻作声，则相顾大笑。先生曰：“壮哉！吾行天下，未见如此瀑布也。”
是后，予一岁或一至。至，常以九月。十月则皆水缩，不能如向所见。今年冬又大旱，客入到庵外石矼上，渐闻有水声。乃缘石矼下，出乱石间，始见瀑布垂，勃勃如苍烟，乍大乍小，鸣渐壮急，水落潭上洼石，石被激射，反红如丹砂。石间无秋毫土气，产木宜瘠反碧，滑如翠羽凫毛。潭中有斑鱼二十余头，闻转石声，洋洋远去，闲暇回缓，如避世士然。家僮方置大瓶石旁，仰接瀑水，水忽舞向人，又益壮一倍，不可复得瓶，乃解衣脱帽著石上，相持扼掔，争欲取之，因大呼笑。西南石壁上，黄猿数十，闻声皆自惊扰，挽崖端偃木牵连下，窥人而啼。纵观久之，行出瑞鹿院前——今为瑞鹿寺。日已入，苍林积叶，前行，人迷不得路，独见明月，宛宛如故人。
老先生谓南山公也。
