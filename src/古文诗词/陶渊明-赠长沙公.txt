余于长沙公为族，祖同出大司马。昭穆既远，以为路人。经过浔阳，临别赠此。
同源分流，人易世疏，慨然寤叹，念兹厥初；礼服遂悠，岁月眇徂，感彼行路，眷然踌躇；于穆令族，允构斯堂，谐气冬暄，映怀圭璋；爰采春华，载警秋霜，我曰钦哉，实宗之光；伊余云遘，在长忘同，笑言未久，逝焉西东；遥遥三湘，滔滔九江，山川阻远，行李时通；何以写心，贻此话言，进篑虽微，终焉为山；敬哉离人，临路凄然，款襟或辽，音问其先。
