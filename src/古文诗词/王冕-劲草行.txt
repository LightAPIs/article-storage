中原地古多劲草，节如箭竹花如稻。
白露洒叶珠离离，十月霜风吹不到。
萋萋不到王孙门，青青不盖谗佞坟。
游根直下土百尺，枯荣暗抱忠臣魂。
我问忠臣为何死，元是汉家不降士。
白骨沉埋战血深，翠光潋滟腥风起。
山南雨晴蝴蝶飞，山北雨冷麒麟悲。
寸心摇摇为谁道，道旁可许愁人知？
昨夜东风鸣羯鼓，髑髅起作摇头舞。
寸田尺宅且勿论，金马铜驼泪如雨。
